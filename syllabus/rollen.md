# Rollen

Ieder teamlid heeft in het project hun eigen rol te vervullen: je bent scrum master/developer, product owner of developer.

## Scrum master / developer

Als scrum master houd je van overzicht en houd je het overzicht over de werkzaamheden in het team. Je zorgt ervoor dat alle taken helder zijn en dat iedereen weet welke taken wanneer van hen verwacht worden, zodat er uiteindelijk een goed eindproduct ligt. Je durft je teamgenoten er ook op aan te spreken als dat niet goed gaat en helpt ze om weer op de rit te komen. Je hebt met iedereen in het team goed contact en zorgt ook dat de onderlinge contacten goed liggen. Dit betekent niet dat je alles zelf doet: een goede scrum master kan goed delegeren en contacten leggen, zodat developers zich kunnen focussen op hun ontwikkeltaken.

Scrum master is geen voltijdbaan in dit project. Naast je taken als scrum master voer je ook developertaken uit. Wel ben je altijd beschikbaar voor je teamgenoten, dus je kunt goed switchen tussen verschillende taken.

## Product owner

Als product owner zorg je dat alle neuzen in het team dezelfde kant op staan, namelijk in de richting van het eindproduct. Je zorgt ervoor dat het helder is wat dat eindproduct is, dat iedereen weet wat het is en dat de taken die verdeeld worden ook leiden tot dat eindproduct. Je bent verantwoordelijk voor de communicatie met je opdrachtgever of klanten, dus je gaat met hen in gesprek om de eisen van het product te bepalen en je zorgt ervoor dat de presentaties en demonstraties gehouden worden (al doe je dat niet per se zelf). Daarnaast is het aan jou om de kwaliteit van het product te bewaken: je test het product regelmatig, het liefst ook met echte gebruikers uit jullie doelgroep.

## Developer

Jij maakt. Als developer bijt je je vast in jouw taken en zorg je ervoor dat het product gemaakt wordt. Dat kan door code te schrijven, door de fysieke delen van het product te bouwen, door de designs te maken, door het artwork te verzorgen, door de database in te richten en door de beveiliging te testen en te verbeteren. Als zaken niet lopen zoals je wilt of je komt er niet uit, dan schakel je jouw scrum master in voor hulp. Als je keuzes moet maken die invloed hebben op de richting van het product, dan overleg je die met de product owner.

:::{admonition} Belangrijk
:class: dropdown
Je hebt dit document gelezen! Ga tijdens de eerste fysieke les van de module in blok 2324-4 naar een van de docenten, zeg:

'De spons is vol' **en** trek een gekke bek naar de docent. 

Je beloning is iets lekkers als bewijs dat je dit gelezen hebt. Dit aanbod is alleen geldig op maandag 8 april tussen 14.30 en 14.45u (het eerste kwartier van de les dus).
:::


